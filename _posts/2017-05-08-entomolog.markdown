---
layout: post
title:  "2017-05-08"
---

![](/assets/2017-05-08.jpg)

Pojęcia "postprawdy" czy "fake newsów" stały się ostatnio w głównym nurcie bardzo popularne, sprawiając wrażenie, jakby były jakimś nowym zjawiskiem. Zazwyczaj sławne fotografie okazują się być prawdziwe, pomimo pozornej absurdalności, jednak zdarzało się i tak, że ludzie dawali się nabierać.

W 2009 roku kirgiski entomolog Artour Anker ogłosił odkrycie nowego gatunku ćmy, której nadał nazwę wenezuelskiej ćmy pudlowatej. Swoją nazwę zawdzięcza niezwykłemu wyglądowi -- według relacji odkrywcy ćma zamiast barwnymi blaszkami, charakterystycznymi dla motyli, cała pokryta jest białym futerkiem przypominającym sierść jednej z ras psów. Osobliwa morfologia ćmy przyciągnęła uwagę internautów na całym świecie, w tym i w Polsce. Informację o ćmie pudlowatej udekorowaną niżej pokazanym zdjęciem w naszym rodzimym internecie podały takie portale popularyzatorskie jak Faktopedia czy Wiedza bezużyteczna.

Większość ludzi odnotowała notkę o ćmie jako ciekawostkę, którą może podała dalej albo zapamiętała i opowiedziała o niej komuś innemu. Tymczasem pojawia się swoisty problem. Mianowicie, jedyne wówczas zdjęcie wenezuelskiej ćmy zostało po odkryciu opublikowane przez dr. Ankera w serwisie Flickr. I owszem, przedstawia ono białą, włochatą ćmę, ale... to nie jest to zdjęcie. Skąd więc ktoś inny zdobył fotografię nowo odkrytego gatunku? Ponadto, szczyt popularności w sieci informacji o ćmie przypada na przełom lat 2012 i 2013, czyli przeszło 3 lata po odkryciu. Dlaczego tak późno?

Dlatego że to właśnie z 2012 roku pochodzi niżej ukazane zdjęcie. I wcale nie przedstawia wenezuelską ćmę pudlowatą, a jedwabnika morwowego. I to nie żywego osobnika, a lalkę wykonaną z materiału.

Autorem fotografii oraz wełnianego jedwabnika jest japoński artysta o imieniu Miki, posługujący się różnymi pseudonimami (co jest rzeczą popularną w internecie dalekowschodnim). Swoje dzieła przedstawia w sieci od 2008 roku. Od pingwinów, niedźwiedzi i psów poprzez koty, larwy, krowy na motylach, małpach i żółwiach kończąc -- wszystkie jego figurki są nie mniej "słodkie". Miki bierze udział w lokalnych wystawach, można także po skontaktowaniu się z nim złożyć zamówienie na własny model.

No dobrze, ale jak filcowy jedwabnik stał się pudlowatą ćmą? Trudno stwierdzić, kanały transferu azjatyckiego, szczególnie japońskiego internetu do kręgu zachodniego to nadal słabo poznana kwestia (silna bariera językowa, hermetyczne środowisko). Na usprawiedliwienie można dodać, że rozpowszechniana wersja zdjęcia charakteryzowała się słabszą rozdzielczością, przez co drobne, wełniane kłaczki uległy rozmazaniu. Wiele portali po pewnym czasie zaczęło zmieniać grafiki na zdjęcie prawdziwej ćmy, która jednak nie była taka milutka z wyglądu.

Bo tak właśnie jest, że chociaż chcielibyśmy wierzyć, że za "fake newsami" stoją siły przemyślanej i zorganizowanej propagandy, to jednak najczęściej jest to owoc lenistwa i niekompetencji.

-------
* [Blog Mikiego](http://mekete.blog61.fc2.com/)
* [Galeria lalek Mikiego](http://www.geocities.jp/mekr200/hakoiri/index.html)
* [Twitter Mikiego](https://twitter.com/hakoiri8596)
* [Zdjęcie wenezuelskiej ćmy pudlowatej autorstwa Dr. Artoura Ankera na Flickrze](https://www.flickr.com/photos/artour_a/4207478815/)

