---
layout: post
title:  "2016-12-04"
---

![](/assets/2016-12-04.jpg)

"O, Ziuta! Ja wiem, że nie ma brzydkich kobiet, tylko czasem wina brak" -- śpiewał Ireneusz Dudek jako Shakin' Dudi, chociaż sam tekst wymyślił Dariusz Dusza. Istnieje w sztuce pojęcie "slice of life" (ktoś to kiedyś ładnie przetłumaczył jako "okruchy życia"), czyli dzieło dotykające tematów powszechnych, codziennych, na które odbiorca przytaknie i powie do siebie z zadumą: "Samo życie". Nie wiem, czy błędne ocenianie walorów estetycznych płci pięknej, będąc pod wpływem alkoholu, do takich tematów się zalicza, ale sądząc po popularności niżej zamieszczonej grafiki -- tak właśnie jest.

Fotomontaż, chociaż pomysłowy, w wykonaniu okazuje się stosunkowo prosty. Do poprawnie wykonanego zdjęcia opróżnionych szklanek i pokoju należało dokleić dwie fotografie tej samej, ładnie wyciętej z greenscreena kobiety. Odpowiednio ustawić warstwę na szklankę, rozmazać i rozciągnąć drugą kopię postaci i gotowe. Trochę problemów mogło sprawić miejscowe barwienie w obrębie szklanki. Wyjątkowa jest jednak rozdzielczość -- grafika posiada bowiem wymiary odpowiednie na tapetę do komputera, co powoduje, że nawet najmniejsze niedociągnięcie na styku dwóch warstw będzie widoczne. Kunszt autora tej grafiki polega na tym, że łączenia zostały wykonane wzorowo (proszę zwrócić uwagę w jaki sposób zostało pokazane zaginające się na centralnej szklance tło pomieszczenia i fragment ciała bardziej puszystej kobiety).

Grafika ta została wrzucona do sieci w 2008 roku. Opublikowano ją na serwisie dla artystów-amatorów DeviantART. Jej autorem jest Andrew J. Newman z New Jersey, znany też pod pseudonimem Red Right Arm. Fotomontaż dostępny jest w Internecie w dwóch wersjach -- w starszej kobieta "prawdziwa" uśmiecha się szczerząc ząbki; w bardziej popularnym remake'u wyrazy twarz obu pań są identyczne i widnieje na nich jedynie zalotny uśmiech. Oryginalny profil na DA autora jest nieaktywny, nie zachowały się ani nie zostały zarchiwizowane mirrory pierwotnej strony, na której autor pokazał swoje dzieło (co tylko wskazuje, że chociaż grafika była i jest w sieci bardzo popularna, to mało kto zna ją z oryginalnego źródła). Wobec tego trudno jest zweryfikować plotkę, jakoby modelką była dziewczyna Newmana. Trzeba jednak przyznać, że pokazana kobieta przypomina nieco osobę z nowszego portretu autorstwa Andrew, a ta ma mieć na imię Tracy.

Andrew J. Newman zajmuje się dzisiaj zawodowo użytkową grafiką komputerową, modelami 3D, a od czasu do czasu wrzuci jakąś nową grafikę o bardziej artystycznych walorach. Pracował zarówno jako archiwista plików graficznych, specjalista od obróbki zdjęć, konstruktor modelów w Cadzie, a obecnie zajmuje się prepressem w przedsiębiorstwie druku specjalistycznego. Z DeviantArta przerzucił się w 2015 na bardziej profesjonalny Behance. Jak sam zaznacza, przy okazji reuploadu omawianej grafiki, "już nie pije".

-------
* [Portfolio Andrew J. Newmana](https://www.behance.net/redrightarm)
* [Facebook Andrew J. Newmana](https://web.facebook.com/redrightarm)
