---
layout: post
title:  "2017-11-05"
---

![](/assets/2017-11-05.jpg)

Powiadają, że jakość nigdy nie wygra z ilością. Jeżeliby brać pod uwagę wyłącznie satyryczne treści polityczne publikowane w Internecie, to faktycznie powyższe stwierdzenie jest prawdziwe.

Akurat dzieła nawiązujące do komunizmu w sposób humorystyczny są starsze niż masowa ideologiczna agitacja w sieci. Jednym z najstarszych motywów wciąż obecnych w twórczości i świadomości sporej rzeszy internautów jest "soviet inversion" (pol. "radziecka inwersja"), czyli stworzony na potrzeby amerykańskiej reklamy sposób przedstawiania rzeczywistości, w której wszystko jest na odwrót. "The Party" w języku angielskim dla wielu kojarzy się z partią komunistyczną, podobnie jak i w języku polskim czasami na PZPR mawia się po prostu "partia". Humorystyczna gra słowna z frazą "communist party", wykorzystująca homonim określający zarówno partię jak i zabawę, musiała w końcu odnaleźć swoje graficzne przedstawienie.

Autorem przedstawionej grafiki jest Tom Burns. Załączona ilustracja to wersja zaktualizowana, z głębszą czerwienią w tle i znakiem wodnym w dolnym rogu. Pierwotna wersja nie posiadała oznaczenia strony pochodzenia i może właśnie dlatego mało kto kojarzy Toma z jego najpopularniejszym dziełem. Do rozpowszechnienia rysunku, przedstawiającego imprezujących Marksa, Mao, Lenina, Stalina i Castro, przyczynił się użytkownik DeviantArtu o nicku executor32, który w 2007 opublikował wersję grafiki w formacie tapety na pulpit oraz z naniesionym stylowym fontem napisem "Communist Party". Co ciekawe, to jedna z zaledwie trzech grafik, które Matt, bo takie jest prawdziwe imię executora32, kiedykolwiek opublikował.

Tom Burns, prowadzący stronę o brzmiącej nazwie EverythingBurns.com, jest profesjonalnym rysownikiem. Jak sam o sobie pisze, zawodowo zajmuje się tworzeniem wektorowych nadruków na koszulki, a w wolnych chwilach tworzy wektorowe nadruki na koszulki. The Communist Party to jego najpopularniejsze, ale nie jedynie dzieło. W podobnym stylu stworzył także The Democratic Party i The Republican Party oraz French Kissers. Humor słowny, znajdujący swoje graficzne przedstawienie, to ulubiony motyw w twórczości Toma. Znaleźć można także wiele nawiązań do kultowych filmów, elementów pop-kultury oraz 8-bit artu. Nie brakuje inspiracji M. C. Escherem.

Popularność Toma Burnsa jest na tyle duża, że pozwala mu wyżyć z jego zajęcia. Jednocześnie podpięty na jego Twitterze post przedstawiający The Communist Party przesłały dalej zaledwie cztery osoby, podczas gdy po Internecie krąży prawie 4 tys. mirrorów jego grafiki. Tom stworzył nawet w nawiązaniu do swojego opus vitae kolejne dzieło "The Communist Party III: The Communing", które można obejrzeć w sklepie internetowym z jego twórczością. Koszulka z nadrukiem jego autorstwa kosztuje około 20 $.

-------

* [Strona Toma Burnsa](http://everythingburns.com/wp/)
* [Sklep z nadrukami autorstwa Toma Burnsa](https://www.threadless.com/@tomburns)
* [Strona executora32 na DeviantArcie przedstawiająca tapetę](https://www.deviantart.com/executor32/art/Communist-Party-60446774)

![Ad fontes.JPG](/assets/ad-fontes.jpg)