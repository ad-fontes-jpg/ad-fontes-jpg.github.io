---
layout: post
title:  "2016-11-24"
---

![](/assets/2016-11-24.jpg)

Zdjęcia to tylko część graficznych zasobów internetu. Spory kawałek stanowi grupa dzieł, które nie są owocem cierpliwości i odwagi, jaką musi charakteryzować się fotograf, ale powstały na skutek przebłysku genialnego pomysłu i wielogodzinnych pracach przed komputerem. Mowa o fotomontażach.

Przy okazji pokazanego niżej zdjęcia znów uwidacznia się, że świat internetowych twórców jest naprawdę mały. W czeluściach sieci, od prehistorycznych czasów Internetu, czyli od 2002 roku, istniała strona inspirowana przysłowiem, że dobra grafika wyraża więcej niż 1000 słów. Nazywała się Worth1000. Piszę "nazywała się", ponieważ po 14 latach działalności, w tym roku, została przejęta przez Design Crowd. I chociaż nowy właściciel zarzeka się, że ponad 300 000 oryginalnych grafik, głównie fotomontaży, nadal jest i będzie dostępnych, to zmiana struktury serwisu uderzyła w społeczność, a wiele ilustracji, ze względu na wyszukiwanie po tagach, jest nie do odnalezienia. Konta nieaktywnych użytkowników przepadły. Taki los spotkał właśnie autora tego fotomontażu, znanego pod nickiem "boofhead".

Kim był boofhead? Tożsamość nie jest publicznie znana. W Internecie był legendą Worth1000, autorem prawie 300 grafik, z czego każda to arcydzieło rozchodzące się w sieci jak świeże bułeczki. Na pokładzie od 2004 roku, mianowany adminem najważniejszych działów, był absolutną czołówką swojego środowiska, ale jeszcze przed końcem portalu przeszedł na emeryturę i słuch o nim zaginął. Pozostawił po sobie krążące bezpańsko grafiki, które zbiorczo najłatwiej jest znaleźć wpisując w wyszukiwarce internetowej "boofhead worth1000" bądź przeszukując bezkresne i niepewne połacie zarchiwizowanej sieci w Archive.org.

Sama grafika żółwia skrzyżowanego z niemieckim hełmem posiada obecnie niecałe 600 mirrorów, a także kilkadziesiąt zmodyfikowanych wersji. Grafika posłużyła m.in. jako część plakatu WWF. Powstała jako propozycja do konkursu na Worth1000 w 2008 roku. O strukturze zawodów, a także o różnych zwyczajach związanych z Worth1000.com napiszę przy okazji innej grafiki. A będzie ich sporo, bo ten kultowy już dzisiaj portal to prawdziwy matecznik internetowego kontentu.

-------
* [Zarchiwizowana strona boofheada na Worth1000](http://web.archive.org/web/20160219195157/http://all.worth1000.com/artists/boofhead)
* [Strona spadkobiercy Worth100.com](http://www.designcrowd.com/)