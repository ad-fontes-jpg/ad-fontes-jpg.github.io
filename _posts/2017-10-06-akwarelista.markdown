---
layout: post
title:  "2017-10-06"
---

![](/assets/2017-10-06.gif)

Działalność i spuścizna Adolfa Hitlera jest obecnie w znacznej większości określana jednoznacznie. Internet rządzi się jednak troszkę innymi prawami.

Nie wnikając w mechanizm zjawiska, można stwierdzić, że w sieci częściej niż w realnej przestrzeni publicznej można spotkać się z postawami kontrowersyjnymi i obcesowymi. Chociaż przymiotnik "edgy" dopiero niedawno zdobył popularność, pewien efekt polegający na kreowaniu się na osobę o niepopularnych poglądach dla samej idei bycia negatywnie odmiennym jest znacznie starszy. Jest wiele sposobów na osiągniecie powszechnego oburzenia, a najprostszym z nich jest sympatyzowanie z ideologią nazistowską. Nic więc dziwnego, że ocieplanie wizerunku kanclerza III Rzeszy to popularny motyw internetowy.

Kiedy główny nurt tradycyjnych mediów po raz pierwszy zetknął się ze zorganizowaną kulturą internetową, dziwactwo Internetu potęgowała niewiedza dziennikarzy. W 2008 roku po akcji "Chanology" amerykańska stacja FOX 11 wyemitowała pierwszy większy materiał o ruchu "Anonymous" (wtedy to wówczas powstała forma zalążkowa tej organizacji, która obecnie używa tejże nazwy). Tysiącom odbiorców przedstawiono tańczącego do dyskotekowej kuli Hitlera, któremu towarzyszył komentarz lektora o rasizmie wśród internautów.

W przypadku spraw drażliwych granica między ośmieszaniem a wychwalaniem zaczyna się zacierać. Tak było i w tym przypadku. Autorem animacji jest holenderski twórca Klaus Leussink, znany pod pseudonimem c_kick. GIF został stworzony w 2006 roku w ramach projektu "Mock the war", która przedstawiała postaci z II wojny światowej w humorystycznym kontekście na podstawie oryginalnych zdjęć z epoki i nie ma żadnego związku z promowaniem faszyzmu. Chociaż w kolekcji znalazły się animacje dot. Churchilla czy Stalina, lwią część stanowią żarty z Hitlera. Oprócz "Disco Hitlera", Leussink stworzył także nie mniej popularne w sieci animacje Adolfa pracującego karkiem w wielkich słuchawkach bądź grającego na banjo przed salutującym tłumem. Ta druga animacja posłużyła do stworzenia animacji flashowej z podkładem muzycznym, która stała się jedną z popularniejszych na kultowym serwisie pown.it. 

C_kick tworzył nie tylko parodie wojenne, ale jest także autorem wielu innych, powszechnie używanych obecnie GIF-ów i grafik (np. z kotami). Pomimo upływu lat, Klaus nadal jest aktywnym twórcą internetowym, chociaż obecnie skupia się bardziej na tworzeniu muzyki, którą publikuje za pomocą serwisu Soundcloud. Zawodowo zajmuje się projektowaniem stron internetowych. Witryna, na której swego czasu zamieszczane były jego grafiki, obecnie stanowi jego stronę zawodową. 

Należy jeszcze poświęcić trochę miejsca samemu zdjęciu Hitlera. To nie fotomontaż, a prawdziwa fotografia wykonana w ramach sesji przez prywatnego i zaufanego fotografa Adolfa, Heinricha Hoffmana. W 1930 roku wykonano kilka ujęć przedstawiających Hitlera w pozach przypominających bardziej współczesne postaci show-biznesu niż XX wiecznego dyktatora. Prace Hoffmana dotyczące nazistów trafiły po wojnie w ręce amerykańskiego rządu jako łup wojenny (sic!), lecz USA wspaniałomyślnie oddała prawa do fotografii związkowemu rządowi Bawarii. Ten zaś upublicznił je w archiwach państwowych na wolnej licencji Creative Commons. Z tym, że zaznaczył, iż każde dzieło zależne musi być opublikowane na podobnej licencji ("share alike"). Wobec tego użycie tychże grafik do parodii nie łamie niczyich praw autorskich. Z tym, że c_kick opublikował je na licencji wolnej, ale "niepodobnej" (zastrzegał, że nie można używać jego prac do celów komercyjnych). Teoretycznie więc prace c_kicka wykorzystujące zdjęcia Hoffmana mogą być używane i komercyjnie. 

Chyba nie o takim zastosowaniu swojego wizerunku myślał Hitler, kiedy pozował do tej sesji.

-------
* [Strona Klausa Leussinka](http://www.hnldesign.nl/)
* [Strona c_kicka w serwisie Soundcloud](https://soundcloud.com/c_kick)
* [Archiwalna strona c_kicka z kolekcją "Mock the war"](https://web.archive.org/web/20080513004943/http://www.totalleh.com/mock-the-war/)
* [Animacja Hitlera grającego na banjo](http://www.pown.it/1881)
* [Twórczość Heinricha Hoffmana](https://commons.wikimedia.org/wiki/Category:Heinrich_Hoffmann)
* [Materiał FOX 11 o "Anonymous"](https://www.youtube.com/watch?v=kkAngvkWVkk)
