---
layout: post
title:  "2017-01-24"
---

![](/assets/2017-01-24.jpg)

tl;dr ZAPRASZAM DO WSPÓŁPRACY

Dzisiaj trochę prywaty, ale 25 postów to dobry moment na zamknięcie pewnego początkowego etapu.

Po pierwsze, chciałbym serdecznie podziękować moim znajomym, którzy z uporem maniaka lajkują kolejne posty, co by się w nich nie znalazło. Sądzę (i statystyki mnie ku temu skłaniają), że najwyższy czas przestać forsować i postawić na organiczny rozwój (albo stagnację, co bardziej prawdopodobne).

Lajki fajna rzecz, ale nie dla popularności Ad fontes.JPG powstało. Od roku 2012 z mniejszymi lub większymi przerwami zdarzało mi się zbierać częściowo w głowie, częściowo do komputerowej szuflady, a częściowo na zlecenie innych społeczności informacje nt. popularnych wtedy i w przeszłości grafik. Ad fontes.JPG jest więc tylko publikacją i uporządkowaniem rozproszonych danych, które mam zebrane. Szkoda, żeby przepadły, skoro już są. Dobrze, do meritum...

Od tego czasu Internet się zmienił, posiadana przeze mnie baza hitów internetowych stała się po części niszową kolekcją. Zasób jest ograniczony, wykaz grafik wartych opisania szacuję na jakieś kolejne 25 sztuk. Wobec tego apel do Was, Drodzy Czytelnicy, których liczbę na podstawie statystyk szacuję na około 30-40 wiernych odbiorców (to chyba całkiem nieźle, zważywszy, że średni zasięg posta nie przekracza 150 osób). Jeżeli kojarzycie jakieś grafiki, zdjęcia, fotomontaże, rysunki, o których historii, autorstwie, pochodzeniu chcielibyście się więcej dowiedzieć -- dajcie znać. Czasem znalezienie źródła zajmuje kilka sekund, czasem trzeba poświęcić nawet kilka godzin (takie są najciekawsze, człowiek zagląda w zakątki sieci, o których istnienie w życiu by nikogo nie posądził). Pewno do większość z nich nie będę w stanie udzielić informacji (jak grafika pochodzi np. z Facebooka, to kaplica), ale dla mnie będzie to doskonała okazja do zapoznanie się, co jest obecnie popularne w sieci -- od dawna nie jestem na bieżąco.

Na koniec prezent, nie zostawiłbym Was z pustymi rękami. Zdjęcie własnego wyrobu, do użytku, jeśli ktoś chce, zrzekam się praw autorskich (Creative Commons-Zero, jak ktoś lubi formalizmy). Wykonane w trakcie próby dotarcia do jakieś w miarę uczęszczanej szosy w okolicach słoweńskiego Šentjernej, rok 2016.
