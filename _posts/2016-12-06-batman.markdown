---
layout: post
title:  "2016-12-06"
---

![](/assets/2016-12-06.jpg)

Z humorem słownym jest troszeczkę jak z estragonem -- przyprawa świetna, doskonale komponuje się z kurczakiem, ale tak samo zielsko wcinać to nie bardzo. Żarty werbalne w czystej postaci to najczęściej straszliwe suchary, ewentualnie dość dziecinne zabawy nazwami własnymi. Ale gdy komizm słowny połączony zostanie z talentem plastycznym... Powstaje wyśmienita kombinacja.

Kolokacja "Batman"-"Barman" nie brzmi jakoś interesująco, chociaż można spotkać wiele grafik przedstawiających człowieka-nietoperza robiącego drinki. Poniżej została wybrana ta swego czasu najbardziej popularna. A także wyjątkowa z tego powodu, że autorowi udało się na niej zarobić, co w świecie Internetu nie jest takie oczywiste.

Przedstawiona grafika to zdjęcie wykonanego przez Mike'a Bella obrazu pt. "Happy hour". Akryl na płótnie, 12 na 12 cali, powstały w 2011. Sprzedany. Namalowany w komiksowym stylu, nawiązujący do rdzenia pop-kultury malunek satyrycznie łączący cechy barmana i Batmana musiał się podobać. Większość innych przedstawień bartmana (sic!) pokazuje go jako potulnego, stojącego za ladą, niejako upokorzonego superbohatera. W tym przedstawieniu Bartman jest postacią agresywną, z pasją serwującą obserwatorowi martini.

Drinki i legendarne postacie kinowej fantastyki to ulubione motywy w twórczości Mike'a "Belldoga" Bella. Zawsze pełne humoru i klasy, barwne, wierne takiej wizji, jaka została nadana w filmie przez reżyser i kostiumografa, zazwyczaj z uchwyceniem charakterystycznych cech aktora, odtwarzającego daną rolę. Ulubionym motywem, oprócz Batmana, jest również Frankenstein, w wersji z "Narzeczonej Frankensteina". Bohaterowie obrazów Bella nie wylewają za kołnierz, racząc się drinkami w stylowych szerokich kieliszkach. Oprócz filmowych adaptacji, Mike tworzy też rysunki kultowych przedstawień artystów takich jak Marlin Monroe czy Jim Morrison.

Mike Bell popularny jest przede wszystkim w swojej ojczyźnie, Stanach Zjednoczonych, chociaż zdarzyło mu się na wystawę swoich prac zawitać i do Europy. Od wielu lat współpracuje z Distinction Gallery, tworząc jednocześnie własne projekty koszulek, etui na telefony i innych gadżetów z jego wymyślnymi adaptacjami znanych osób świata popkultury.

-------
* [Strona Mike'a Bella z galerią jego tworów (polecam włączyć głośniki)](http://www.belldogstudio.com/)
* [Facebook Mike'a Bella](https://web.facebook.com/mike.bell.988926)