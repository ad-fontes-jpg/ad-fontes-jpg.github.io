---
layout: post
title:  "2016-12-01"
---

![](/assets/2016-12-01.jpg)

Tego samowyżywiającego się pana nie trzeba nikomu przedstawiać. Fotografii Jerzy Urban doczekał się bez liku, ale czy powstała lepsza od tej niżej pokazanej? Kontrast podkreślający naturalizm postaci, neutralny wzrok połączony z bezczelnie wyeksponowanym cygaro i naga kobieta w tle. Idealne zdjęcie profilowe, chciałoby się powiedzieć, z fotografii bije dokładnie taki przekaz o postaci, na jaki były rzecznik rządu mozolnie pracuje.

Zdjęcie powstało w 2004 roku i jest częścią serii portretów znanych osobistości, utrzymywanych w podobnym przebarwionym, brutalnym, uwydatniającym detale stylu. Jednak nie są to zdjęcia wykonane w trakcie jakieś sesji, a powstające na przestrzeni lat. W podobny sposób pozwolili się uwiecznić m.in. Kuba Wojewódzki, Andrzej Mleczko, Jan Peszko, a nawet David Lynch. Kto jest autorem tych wizualnych makabresek, komu zaufały tak znaczące osoby?

Zastanawialiście się kiedyś, czy Leonardo da Vinci byłby sławny, gdyby urodził się w Polsce? Pewno skończyłby podobnie jak Witelon (jeżeli nie wiecie, kto to, to niech to posłuży za najlepszy komentarz). A gdyby urodził się w dzisiejszych czasach? Kim by był? Co by tworzył? Jaka odpowiedź by nie była, autor wspomnianych fotografii, Andrzej Dragan, jest i z Polski, i z naszej epoki.

Jeżeli doktor habilitowany Andrzej Dragan nie zasługuje na miano polihistora, to nie mam pojęcia, kto jest tego tytułu godny. Ten polski fotograf urodzony w 1978 roku w Koninie jest jednym z najlepszych w swojej branży. Laureat nagród festiwalów w Londynie, Dubaju, Brasil, Frankfurcie, Florencji, nominowany do Cannes Lions, jego dzieła zostały opublikowane w zestawieniu 200 najlepszych fotografii komercyjnych... Można tak długo, naprawdę.

Andrzej Dragan z wykształcenia jest fizykiem, i to bardzo dobrym. Studia doktoranckie ukończył z wyróżnieniem, obecnie wykłada na Wydziale Fizyki Uniwersytetu Warszawskiego fizykę teoretyczną. Jego zainteresowania naukowe to szczególnie zagadnienia związane z relatywistyczną informacją kwantową. Jest autorem publicznie dostępnego podręcznika "Niezwykle Szczególna Teoria Względności", a także bardziej specjalistycznego "Kwantechizmu".

Jest samoukiem. W latach 90. eksperymentował z muzyką na komputerach Amiga. Jego utwory z tego okresu publikowane były spod pseudonimu "Dreamer". Jak sam stwierdza "nie jest artystą", nie chce także, żeby jego portrety były odtwórczymi fotografiami, chce mieć na nie maksymalny wpływ. Dlatego uwiecznia jedynie ludzi w warunkach pozowanych. Unika inspirowania się innymi, bycia częścią "środowiska" i ceni swój "analfabetyzm". Jak sam twierdzi: "Ludzie dzielą się na samouków i nieuków". Obecnie prowadzi także własne studio filmowe "Weird", współpracował także z zespołem Behemoth.

A jak to było z samym zdjęciem Jerzego Urbana? Początkujący Andrzej Dragan (po pół roku od rozpoczęcia zabawy z aparatem) chciał tworzyć zdjęcia ludzi, ale tylko sławni ludzie nie protestują przeciwko robieniu im pozowanych ujęć. Wysłał kilka swoich wcześniejszych zdjęć z listem do umyślonego modela (Urban był jego pierwszą i jak widać trafioną inspiracją), a ten umówił się z nim na spotkanie. Ujęcie zostało wykonane w redakcji gazety "NIE" w biurze redaktora naczelnego (stąd obraz z kobietą w tle). Zapalenie cygara było inicjatywą pozującego. Kiedy Jerzy Urban zobaczył efekt końcowy, wg relacji Andrzeja Dragana, "zbladł". Ale dziś portret ten znajduje się na ścianie w reprezentatywnym miejscu redaktora naczelnego "NIE".

-------
* [Strona Andrzeja Dragana jako fotografa](http://andrzejdragan.com/) WYJĄTKOWO POLECAM
* [Strona Andrzeja Dragana jako fizyka](http://www.fuw.edu.pl/~dragan/)
* [Facebook Andrzeja Dragana](https://web.facebook.com/andrzejdragan/)
