---
layout: post
title:  "2017-01-11"
---

![](/assets/2017-01-11.jpg)

Jakie elementy popkultury kojarzą się na Zachodzie z blokiem komunistycznym? Tetris i "commieblocks" to jedne z najbardziej rozpoznawalnych i dość egzotycznych elementów, które przeszły do powszechnej świadomości na całym świecie. Poza nimi można by wymienić alkoholizm, bezrobocie, nieestetyczne potrawy i subkultury gopnikopoidalne. Nic dziwnego, że motyw połączenia najpopularniejszej gry bloku wschodniego i osobliwego osiągnięcia socrealizmu nie jest rzadki (został szeroko użyty np. w popularnej swego czasu piosence "Complete history of the Soviet Union, arranged to the melody of Tetris"). Skąd jednak konkretnie pochodzi właśnie to ujęcie?

Największym koszmarem internetowego szperacza są grafiki o doskonałej jakości (a więc robione przez zawodowców, którzy mają swoje dobrze opisane portfolia), które wcale nie mają wielu mirrorów, ale za to są rozpowszechnione w różnorodnych zakątkach Internetu na przestrzeni wielu lat. Wiadomo, że taka grafika rozpowszechnia się w jakiś sposób, ale nie tradycyjny, polegający na repostowaniu jej na kolejnych stronach. Tak właśnie było z poniższym fotomontażem. W sumie to nic dziwnego -- bo to nie fotomontaż, tylko kadr filmowy.

Grafika ta to jedno z wielu możliwych ujęć z krótkometrażowego filmu animowanego "Berlin Block Tetris" z 2009 roku. Autor, Sergej Hein, to niemiecki grafik i animator z Berlina wschodniego, urodzony w Rydze. Chociaż studiował w Londynie, swoje dzieciństwo (i sporą część dorosłego życia) spędził właśnie w komunistycznych gettach. Jego inspiracją i głównym materiałem użytym w animacji był blok, który codziennie widział z okna. Jak sam później przyzna, w klocku numer cztery mieszkał jego znajomy.

Film przedstawia wielopiętrowy budynek, na który zaczynają spadać powtarzalne segmenty mieszkalne w kształcie klocków z Tetrisa. Klimatu półtoraminutowemu filmikowi dodaje podkład muzyczny identyczny z oryginalnym tetrisowym i przedstawienie ruchu chmur na niebie (powstałe jako przyspieszenie trzygodzinnego nagrywania prawdziwego, berlińskiego nieba). O tym, ile rzędów udało się grającemu animatorowi uzyskać i czy wygrał tę grę, należy się przekonać, oglądając samą animację.

Film w 2010 roku zdobył kilka krajowych nagród, ale stał się popularny przede wszystkim w sieci, głónie dzięki serwisom YouTube (ponad 120 tys. wyświetleń) oraz Vimeo (ponad 430 tys. wyświetleń). Sergej Hein jest freelancerem, tworzącym na potrzeby kampanii reklamowych takich marek jak Porsche, McDonald's czy Vodafone. Inną jego sławną współprodukcją jest krótkometrażowy film "The Brothers", który w 2010 zdobył nagrodę festiwalu w Londynie za najlepsze efekty specjalne. Chociaż Sergej jest nadal aktywny zawodowa, ostatni z jego filmów na Vimeo pochodzi z 2013 roku.

-------
* [Pełny film "Berlin Block Tetris" na Vimeo](https://vimeo.com/6736261)
* [Strona Sergeja Heina](http://sergejhein.com/)
* [LinkedIn Sereja Heina](https://uk.linkedin.com/in/sergej-hein-31208217)
