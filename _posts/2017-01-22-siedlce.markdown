---
layout: post
title:  "2017-01-22"
---

![](/assets/2017-01-22.jpg)

Zbiory fotografii przedstawiających ludzi w stanie permanentnego upojenia alkoholowego stanowią zadziwiająco dużą część zasobów internetowych. Na popularność motywu pijackiego zapewne składają dwa główne czynniki: duża oglądalność tego typu materiałów oraz stosunkowo łatwa dostępność fotografowanych obiektów z tej kategorii. Nawet na Wikimedia Commons (jakby ktoś nie wiedział -- taka Wikipedia, tylko dla obrazów) można znaleźć setki zdjęć ludzi mniej lub bardziej sponiewieranych etanolem. Jednak obok zdjęć z imprez, festiwali i spod miejscowego monopolowego, krąży po Internecie zdjęcie będące archetypowym zdjęciem pijaczka.

Wykonana 19 stycznia 1998 roku przez polskiego reportera, Krzysztofa Millera, fotografia przedstawia miejscowego rowerzystę w stanie wskazującym na trasie Warszawa-Siedlce. Okruchy życia jak każde inne, zdjęcie pewno znalazłoby godne i spokojne miejsce w archiwum reportaży obyczajowych, gdyby nie Internet, który jeszcze kilka lat temu traktował to zdjęcie jak punkt odniesienia dla tzw. "meneli", a już zwłaszcza dla pijanych rowerzystów. Dzisiaj to zdjęcie ma już tylko ponad 100 mirorów, ale dawniej tą fotografią raczyły się serwisy informacyjne, kolekcje "śmiesznych" materiałów, a nawet demotywatory w czasach swojej świetności (i to masowo). Wystarczyło wpisać jakiekolwiek zapytanie dot. alkoholizmu, by zdjęcie z mazowieckiej szosy wyskoczyło na pierwszej stronie wyszukiwarki. Grafika ta w nie do końca wyjaśniony sposób zawędrowała też na Węgry, gdzie już w 2003 stała się podstawą humorystycznej etykiety jednego z trunków.

Autorem zdjęcia jest Krzysztof Miller, jeden z najbardziej cenionych fotoreporterów polskich ostatnich lat. Ukończył AWF, zajął się fotografią dla pism opozycji w PRL-u. Fotografował obrady Okrągłego Stołu, od tego czasu aż swojej śmierci we wrześniu 2016 roku, związany z "Gazetą Wyborczą". Uwieczniał nie tylko środkowoeuropejskie wydarzenia polityczne (oprócz Polski, głównie Czechosłowację i Rumunię), lecz wsławił się przede wszystkim reportażami z ogarniętych wojną i klęskami Gruzji, Czeczenii, Kenii, Bałkanów, Kongo i Iraku. Najsłynniejsza jego sesja o nazwie "Zair" przedstawia uchodźców-dzieci z Rwandy. Laureat wielu nagród krajowych, juror konkursu World Press Photo. Od czasów swoich wypraw reporterskich chorował na zespół stresu pourazowego.

Tożsamości dzielnie dzierżącego przerdzewiały rower, obutego w gumofilce z uszatką na głowie mężczyzny nigdy nie ustalono.

-------
* [Portfolio Krzysztofa Millera](http://agencjagazeta.pl/foto/5,103177,7570936.html?i=0)
