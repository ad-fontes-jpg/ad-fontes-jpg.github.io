---
layout: post
title:  "2016-11-18"
---

![](/assets/2016-11-18.jpg)

"Twój stary ma wypieki na twarzy" -- głosił podpis pod zdjęciem umieszczony w konwencji demotywatora, który swego czasu stał za popularnością tej fotografii. Co autor miał na myśli, robiąc zdjęcie mężczyźnie z przyczepionymi do twarzy bochenkami, radośnie trzymającym za rękę dość apatycznie wyglądającą starszą panią? Marna jakość oświetlenia podpowiada, że to pewno kolejny amatorski wygłup, który może i jest zabawny, ale nie niesie ze sobą nic poza "losowością". O, nic bardziej mylnego...

Osobą z pieczywem na głowie jest japoński artysta Tatsumi Orimoto. Japończyk ten po sześciu nieudanych próbach dostania się do szkoły artystycznej wyjechał do USA, gdzie poznał m.in. Yoko Ono czy Johna Cage'a. Po latach malarstwa postanowił zająć się performancem. Szukając swojego stylu, usłyszał od przyjaciela, że dla chrześcijan chleb staje się ciałem. Motyw ten stał się dla niego inspiracją i tak oto powstał projekt "Bread-men", który traktuje pieczywo nie jako jedzenie, lecz jako formę rzeźby. Symboliczne i często niejasne występy łączące ludzką cielesność i chleb przyniosły Orimotowi na przełomie wieków światowy rozgłos. Prezentował swoją twórczość w Brazylii, Korei Południowej, Hiszpanii i Wielkiej Brytanii. W 2009 roku wystąpił w berlińskiej galerii DNA z krótką chlebową sztuką traktującą o katolickich męczennikach japońskich. Mimo to w samej ojczyźnie jego twórczość traktowana była raczej jako niehigieniczne dziwactwo.

Wydarzenia rodzinne zmusiły Tatsumiego do powrotu do domu. Po śmierci jego ojca u matki Orimoty intensywnie zaczęła rozwijać się choroba Alzheimera. Artysta wrócił do rodzinnego Kawasaki, gdzie do dziś prowadzi muzeum swojej twórczości. Zajęcie się wiekową rodzicielką nie przekreśliło jego działalności artystycznej. Jego matka, zwana od tej pory "Art Mama", stała się dla niego największą inspiracją. Zdjęcia "Art Mamy" w dość abstrakcyjnych sytuacjach (stanie w beczce po ropie, z oponą na szyi bądź w ogromnych butach) są przyczynkiem do sygnalizacji problemu starzejącego się japońskiego społeczeństwa i odrzucenia starych przez młodych. Matka, z racji na swój stan i wiek, wygląda zawsze niepozornie, jakby obecna była jedynie ciałem, co doskonale kontrastuje z abstrakcyjną scenografią.

Na przywołanym zdjęciu, wykonanym w 1997 roku, widzimy cała syntezę twórczości Tatsumiego Orimoty: Bread-Mana i Art-Mamę. Japończyk do dziś wystawia swoje performancy, w najnowszym z nich sam przebiera się za swoją matkę i odgrywa kultowe już dzisiaj sceny ze swoich zdjęć. Ostatnio powrócił również do malarstwa.

-------
* [Stara strona internetowa Tatsumiego Orimoty](http://www.technogallery.com/tatsumi-orimoto/index.html)
* [Facebook Tatsumiego Orimoty](https://web.facebook.com/tatsumi.orimoto)
