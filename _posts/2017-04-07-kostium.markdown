---
layout: post
title:  "2017-04-07"
---

![](/assets/2017-04-07-1.jpg)
![](/assets/2017-04-07-2.jpg)
![](/assets/2017-04-07-3.jpg)

Przyszło mi kiedyś spotkać pewnego Niemca, który na pytanie, czym się w życiu zajmuje, odrzekł, że jest dubbingerem. Nie jakimś pierwszorzędnym, ale raczej takim od dźwięków w tle. Powiedział mi wtedy, że czasami, w trakcie nagrywania jęków, zawołań, parsknięć i innych najdziwniejszych odgłosów, jakie jest w stanie z siebie wydobyć, nachodzi go myśl: "Oni mi naprawdę za to płacą?"

Przedstawione niżej fotografie to nie żadne wygłupy, ani pozycje z wystawy sado-maso, to także nie happening obrońców praw zwierząt. Wybrane trzy zdjęcia "foka", "karibu" oraz "wiewiórka" to reprezentatywna próbka serii siedmiu fotografii pt. "Animaux" (franc. "Zwierzęta") autorstwa notowanego m.in. przez "The Red List" szwajcarskiego artysty Geoffreya Cottenceau. 

Projekt, zawierający ponadto wyobrażenia kangura, słonia, żaby i emu, to praca dyplomowa, która miała udowodnić komisji egzaminacyjnej zdolności Cottenceau zdobyte podczas studiów na elitarnej szwajcarskiej szkole artystycznej École cantonale d'art de Lausanne. Groteskowe kompozycje wykonane za pomocą najprostszych elementów, tj. śpiworów, płetw do nurkowania i klapków oraz dużych ilości rajstop, zdobyły do dziś niesłabnący rozgłos w sieci i obecnie, po przeszło 15 latach od powstania (kolekcja pochodzi z 2001 roku) trudno jest odszukać główne kanały, którymi rozprzestrzeniały się zaprezentowane dzieła. Warto wspomnieć, że ze względu na swoje pochodzenie współwłaścicielem praw autorskich do zdjęć jest alma mater Geoffreya.

Geoffrey Cottenceau urodził się w 1978 roku, ukończył studia na kierunku komunikacja wizualne, specjalność fotografia. "Animaux" były jego ostatnim projektem wykonanym samotnie, od czasu studiów nierozłącznie współtworzy ze swoim rówieśnikiem z tej samej uczelni Romain Rousset. Ich twórczość to kontynuacja stylu, zapoczątkowanego w "Zwierzętach" -- kompozycje są statyczne, klarowne, liczy się koncept, powracającym motywem są mocno symboliczne przebrania z elementów życia codziennego. Pseudonim artystyczny tego duetu brzmi "Gneborg". Chociaż największą popularnością cieszą się w swojej ojczyźnie, wzmianki o nich można także znaleźć w międzynarodowych magazynach tematycznych.

A co zostało po Twojej pracy dyplomowej?

-------
* [Strona Geoffrey Cottenceau i Romain Rousset](http://gneborg.org/)
* [Profil Gneborga na Vimeo](https://vimeo.com/user35353025)
