---
layout: post
title:  "2016-11-20"
---

![](/assets/2016-11-20.jpg)

Zastanawialiście się kiedyś, ilu ludzi tak naprawdę tworzy oryginalną zawartość Internetu? Czasami ten ogromny świat sieci jawi się zaskakująco mały. Okazuje się, że większość starannie rysowanych karykatur popularnych postaci polskiej sceny politycznej ma wspólnego autora, a jest nim Artur Krynicki.

Artur Krynicki-Szymański z wykształcenia jest filmowcem. Urodzony w Zielonej Górze, szkolił się w łódzkiej filmówce jako specjalista od animacji i efektów specjalnych. Rysunek był jego pasją od najmłodszych lat, na studiach stanowił dla niego naturalną drogę rozwoju. Według jednej z anegdot, pewnego razu w trakcie pracy, przysiadł się do niego jeden z redaktorów i zapytał, jak to jest, że "dorosły facet bawi się kredkami".

Artur Krynicki tworzył dla wielu tytułów medialnych. Jest autorem serii animacji w "Szkle kontaktowym" emitowanym przez TVN24, współpracował z Wojciechem Smarzowskim przy filmie "Róża", publikował w takich gazetach jak "Wprost", "Playboy" czy "Gazeta Wyborcza". Rysował dla takich portali internetowych jak Onet i Wirtualna Polska. Szczególnie seria karykatur z WP pt. "Shaker" rozsławiła nazwisko rysownika poza środowisko dziennikarskie.

"Shaker WP" to seria zawierająca karykatury przede wszystkim polskich polityków. Inicjatywa szybko zdobyła sobie rzeszę fanów, a wśród czytelników deklarowali się także sami politycy, których parodystyczne portrety były publikowane. Postanowiono więc zrobić eksperyment i wręczyć wybranym osobom karykatury ich przedstawiające autorstwa Artura Krynickiego i poprosić o komentarz. Wśród wybrańców znaleźli się Leszek Miller, Lech Kaczyński, Roman Giertych, a także Lech Wałęsa. W 2006 roku w Sejmie na ręce Jarosława Wałęsy przekazano egzemplarz niżej przedstawionej karykatury, obrazującej jego ojca. Obraz spodobał się ówczesnemu posłowi PO, który zobligował się do oddania dzieła samemu bohaterowi rysunku. Lech Wałęsa był zachwycony. W jego komentarzu padły wówczas słowa: "Kiedy mam coś więcej do powiedzenia, to zawsze rozumiem, że kiedy nie może być lepiej, to niech będzie śmieszniej. Cieszę się, jak to zadowala." Dodał także, że nie kolekcjonuje swoich karykatur, gdyż jest ich za dużo i oddaje "wszystko na Jasną Górę". Prosił jednak o przesłanie tego konkretnego rysunku do biura prasowego w Gdańsku, żeby "pracownicy się pośmiali".

Artur Krynicki nadal rysuje, a za inspiracje służą mu aktualne wydarzenia ze świata mediów i polityki. Oprócz satyr można w sieci znaleźć także jego bardziej poważne portrety oraz autoportrety.

-------
* [Więcej "Shakera WP"](https://wiadomosci.wp.pl/shaker-wp-czesc-1-z-5-6038706542953601g?ticaid=1181f4&_ticrsn=3&fbclid=IwAR1q13quDyaT6BrTSkzdYWG3I9O2xa3GcNnterRlgMPjYmmXcnlcQJvflKg)
* [Facebook Artura Krynickiego](https://web.facebook.com/KrynickiArtur)