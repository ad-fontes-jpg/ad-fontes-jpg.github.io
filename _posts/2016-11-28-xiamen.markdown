---
layout: post
title:  "2016-11-28"
---

![](/assets/2016-11-28.jpg)

Pewna teoria głosi, że na każde ujęcie przedstawiające niezwykłe wydarzenie ma miejsc dziesięć podobnych, które nie zostały przez nikogo uchwycone. Jakby nieweryfikowalnym stwierdzeniem to nie było, żeby zrobić zdjęcie trwającej mniej niż sekundę, nieustawianej scenie potrzeba albo zaginającego prawa statystyki szczęścia, albo...

Za wszystkie tego typu fotografie nie mogę odpowiadać, ale mogę opowiedzieć, jak to było w ukazanym na poniższym zdjęciu przypadku. A historia jest dość niezwykła, wręcz skandaliczna.

Przenieśmy się do Chin, a konkretniej do Xiamen, mieście położonym nad Cieśniną Tajwańską. W 2005 roku młody fotograf Liu Tao zauważa, że po obfitych opadach deszczu złowieszczo tkwiące w jezdni dziury przestały być widoczne. Dziennikarz postanawia więc przyczaić się w ukryciu i niczym reżyser kręcący film o dzikiej przyrodzie, czekać na odpowiedni rozwój wydarzeń. W końcu stało się to, na co Tao oczekiwał -- nieświadomy niczego rowerzysta najechał na wyrwę w asfalcie efektywnie zamieniając się pozycjami ze swoich rowerem. Uroku ujęciom dodaje niestrudzenie dzierżony parasol. No i dzięki temu, że twarz znajduje się w kałuży, nie można zidentyfikować upadającej postaci. Takie szczęście w nieszczęściu.

Mając tak doskonałe zdjęcia, nie pozostawało nic, tylko je opublikować. Wydane zostało po raz pierwszy w "Beijing Youth Daily", oficjalnej gazecie Ligi Młodzieży Komunistycznej. Zdjęcie wywołało prawdziwą, nomen-omen, burzę. Najpierw w Chinach, a dość szybko po całym fotograficznym świecie, rozeszła się wieść o bezdusznym fotoreporterze-sępie, który zamiast ostrzec innych przed czyhającym na nich niebezpieczeństwem, woli robić zdjęcia ludzkiemu nieszczęściu. Rozgorzała dyskusja o granicy między neutralnością obserwatora, jakim jest fotograf, a zwykłą ludzką przyzwoitością.

Co na to sam autor zdjęcia? Tłumaczy, że zrobił to z poczucia misji. O fatalnym stanie drogi w tym miejscu władze były informowane po wielokroć, ale nie przynosiło to żadnego skutku. Liu postanowił więc nagłośnić sprawę w dość drastyczny sposób. Jakby nie było, po publikacji zdjęcia asfalt w tym miejscu został wyremontowany. A samo zdjęcia trafiło (za pośrednictwem agencji Corbis) do zbiorów Getty Images.

Co robi Liu Tao? W przeszłości był klawiszem w Szanghaju, teraz odczytuje wskazania stanu wód w Hefei. Z aparatem po mieście chodzi w wolnych chwilach. W swoich zdjęciach stara się chwytać niezwykłe, często zabawne kombinacje pragmatycznych elementów miejskiego otoczenia, uwielbia bawić się perspektywą. Jest dość popularny w Chinach. Poza ojczyzną stosunkowo też, zważając na brak poszanowania praw autorskich w Internecie. Ten fotograf-samouk na wszelkie propozycje otwarcia własnego studia lub zostania pełnoetatowym dziennikarzem odpowiadał negatywnie. Chociaż ostatnimi czasy, w listopadzie tego roku, udało mu się pokazać swoje zdjęcia w Hamburgu. Zarzeka się, że bez względu na wszystko, nadal będzie fotografował.

-------
* [Flickr Liu Tao (ponad 3000 fotografii)](https://www.flickr.com/photos/58083590@N05/)
* [Grinch (chiński odpowiednik tumblra) Liu Tao](http://grinch.lofter.com/)
* [Facebook Liu Tao](https://web.facebook.com/profile.php?id=100005117143717)
