---
layout: post
title:  "2016-12-21"
---

![](/assets/2016-12-21.jpg)

Stocki, czyli zbiory pozowanych fotografii o szerokim zastosowaniu, wykonywane bez z góry ustalonego kontekstu, stanowią sporą część zasobów graficznych Internetu. Kolekcje te są łatwe w wyszukiwaniu, zgromadzone na publicznie dostępnych serwisach zarządzających licencjami na użytkowanie ilustracji, dzięki czemu można je znaleźć niemalże mechanicznie, a opis (prawie) zawsze wskaże prawidłowego autora. Może tylko ordynarnie wlepiane znaki wodne na środku obrazu mogą komuś przeszkadzać.

Większość tego typu grafik nie zdobywa znacznej popularności. Czasem zdarzy się fenomen, jak na przykład tzw. "śmieszny pan ze stocku", ale to przypadki jednostkowe. A już zwłaszcza w podkategorii zdjęć korporacyjnych. Jednak przeszukując terabajty fotografii uśmiechniętych panów w garniturach i pań rozmawiających na open-spasie można natrafić na coś, co wyraźnie wybija się ponad poziom grafik, które w najlepszym przypadku skończą na plakacie motywacyjnym albo w podrzędnym manualu.

"Człowiek z jajami na twarzy" albo "Człowiek z jajecznymi oczami". Spotykane są także inne nazwy. Trudno jest określić dokładną datę powstania zdjęcia, krąży w Internecie od 2006 roku, być może są nawet wcześniejsze rejestry. Tożsamości modela nie udało się ustalić. Autorem jest zaś Steve Niedorf. Ten amerykański fotograf z Minneapolis kilkanaście lat temu wykonywał kolekcje stockowych grafik korporacyjnych i wśród wielu standardowych, znalazł się taki oto rodzynek. Nie wiadomo, czy zdjęcie zostało wykorzystane w jakiś oficjalny sposób, ale w Internecie 10 lat temu było całkiem popularne, głównie dzięki dziwnym, ale oficjalnym tagom, takim jak "double chin" albo "humor"+"embarrassement".

Steve Niedorf to fotograf, a także reżyser krótkich filmów. Wykonuje zarówno stockowe zdjęcia studyjne jak i reporterskie z życia codziennego napotkanych osób. Kolekcją będącą na pograniczu tych dwóch kategorii jest zbiór portretów ludzi pracy, który łączy uniwersalne zastosowanie z artystycznym zabarwieniem. Z czasem Niedorf zaczął publikować coraz więcej fotografii niepozowanych. Jest laureatem 12 nagród Communications Art Award of Excellence; ostatnią dostał w 2016 roku za zdjęcie przedstawiające designerski projekt architektoniczny Escape Homes. Ostatnio Steve Niedorf publikuje czarno-białe fotografie pejzaży i otoczenia (pozbawione ludzi, tak charakterystycznych w starszych pracach Steve'a).

-------
* [Strona Steve'a Niedorfa](http://www.niedorf.com/)
* [Facebook Steve'a Niedorfa](https://web.facebook.com/steve.niedorf)
* [Strona na Vimeo Steve'a Niedorfa](https://vimeo.com/niedorfvisuals)
