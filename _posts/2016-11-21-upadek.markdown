---
layout: post
title:  "2016-11-21"
---

![](/assets/2016-11-21.jpg)

Kiedy człowiek napotyka w Internecie scenę lub zdjęcie przedstawiające coś naprawdę przykrego, włącza mu się niekiedy mechanizm obronny, mówiący: "To na pewno fake", "Fotomontaż", "Z jakiego to filmu?", zwłaszcza jeśli uchwycona scena jest dobrej jakości, jakby pozowana. Czasami jednak trzeba przyznać, że to, co widzimy w sieci, to udokumentowana rzeczywistość. Poznajcie historię Antwaine'a Millera.

W kwietniu 2011 roku Antwaine Miller był wyróżniającym się biegaczem krótkodystansowym. Jako student kinezjologii i członek drużyny sprinterskiej swojej alma mater, Kalifornijskiej Politechniki Stanowej, osiągał wynik 10,64 s na 100 m. Start w zawodach organizowanych przez uczelnie miał być kolejnym, rutynowym występem szlifującym formę. Stało się jednak tragicznie inaczej. Krótko po starcie Antwaine poczuł pęknięcie w kości udowej, co spowodowało utratę równowagi. Wychylone do przodu ciału zaczęło opadać, podczas gdy prawa noga rozpędzonego biegacza siłą bezwładności zawinęła się ponad ciałem upadającego zawodnika. Miller po upadku wyglądał jakby się złamał.

Uszkodzeniu uległa "tylko" noga. Chociaż kręgosłup Antwaine'a był cały, przez resztę sezonu nie mógł startować ze względu na uraz kończyny. Jak sam wspomina, był to dla niego trudny czas. Początkowo jeździł na wózku, dzięki intensywnej terapii szybko zaczął chodzić. W 2012, po rozpoczętych dość wcześnie treningach, znowu startował w zawodach, jednak nigdy nie powrócił do formy sprzed upadku. Obiecujący sprinter na dobre musiał pożegnać się z zawodowym bieganiem.

Jak dzisiaj radzi sobie bohater omawianej fotografii? Chyba całkiem nieźle. Ukończył swoje studia w stopniu bakałarza nauk, a następnie doszkolił się z dziedziny ekonomii. Dzisiaj jest menadżerem w organizacji zajmującej się rehabilitacją.

Jednak każde zdjęcie ma dwie strony -- co z autorem fotografii? Jest nim Jayson Mellom, który w momencie uchwycenia upadku Antwaine'a pracował jako fotoreporter dla lokalnej gazety "The Tribune". Mellom zdołał wykonać sekwencję zdjęć ukazującą kolejne powietrzne ewolucje Millera, aż do jego zderzenia z bieżnią. Jayson Mellom jest fotografem uhonorowanym lokalnymi i ogólnokrajowymi nagrodami, publikował także dla National Geographic, a nawet dla Der Spiegel. Jego ulubionym gatunkiem są jednak zdjęcia ślubne. Razem z żoną prowadzi studio fotograficzne specjalizujące się właśnie w tej dziedzinie.

-------
* [Sekwencja zdjęć Jaysona Melloma obrazująca upadek Antwaine'a Millera](http://www.sanluisobispo.com/sports/college/cal-poly/article38967222.html)
* [Profil Antwaine'a Millera na Linkedin](http://www.linkedin.com/in/antwainemillermba)
* [Strona internetowa Jaysona Melloma](http://www.jaysonmellom.com/)