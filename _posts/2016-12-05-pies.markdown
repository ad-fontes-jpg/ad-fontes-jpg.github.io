---
layout: post
title:  "2016-12-05"
---

![](/assets/2016-12-05.jpg)

Jeżeli nie wiesz, czy dana grafika jest fotomontażem, czy prawdziwym zdjęciem, a jednocześnie podstawowe prawa fizyki i natury zostały na nim zachowane, najprawdopodobniej jest to realna fotografia. Zwłaszcza jeżeli ujęcie pochodzi z Japonii.

Japońska (czy nawet szerzej -- wschodnioazjatycka) mania na punkcie wszystkiego co słodkie, miłe i "jak z bajki" jest dla niektórych infantylna, czasem przerażająca, a czasami wręcz pociągająca. Jest w każdym razie dla tego rejonu charakterystyczna, a wszelki przejaw "przeciekania" rzeczywistości rodem z anime do realnego świata przyjmowany jest z niebywałym entuzjazmem. Dlatego też, kiedy na świat przyszedł szczeniaczek chihuahua z łatą w kształcie serca -- Japonia oszalała. A wraz z nią, chociaż troszkę z większym dystansem, reszta świata.

Hearth-kun, albo jak kto woli w oryginale Hoto-kun (pierwszy człon -- od serca, drugi morfem to sufiks dla męskich nazw własnych), urodził się w 2007 roku w japońskim Odate na północy kraju. Z tego też miejsca i okresu pochodzi zamieszczona niżej fotografia. Właścicielem samczyka rasy chihuahua długowłosa jest Emiko Sakurada, który prowadzi sklep zoologiczny "Puccini Dog's". W sklepie tym na świat przyszło ponad 1000 szczeniaków. Właściciel wielokrotnie odmawiał sprzedaży niezwykłego osobnika, tłumacząc się tym, że piesek przynosi mu szczęście. Jakby nie było, w krótkim czasie po narodzinach Hearth-kuna Sakurada wygrał nagrodę pieniężną na loterii oraz bilet na koncert.

Wieść o Hearth-kunie bardzo szybko osiągnęła rozmiar globalny, krótko przechodząc przez fazy lokalnej i krajowej popularności. Film na YouTubie z jego udziałem obejrzało 200 tys. ludzi, a fotografię go przedstawiające trafiły do zbiorów Getty Images oraz na pierwszą stronę Reutersa. Pisała o tym nawet trójmiejska Gazeta Wyborcza, chociaż z wyraźnie polocentrycznym nastawieniem, bowiem historia pieska z sercokształtną łatą została w tamtejszym artykule zestawiona z bardzo podobną przypadłością pewnego kota z Gdańska (który takiej sławy już nie zyskał). Przedstawione niżej zdjęcie zostało opublikowane przez wspomnianą już agencję prasową doskonałej renomy -- Reuters. Autorem zaś jest najwyższej klasy fotoreporter japoński Issei Kato.

Jest rzeczą nieco deprymującą, że Issei Kato jest znany w Internecie z wykonania zdjęcia słodkiego zwierzaka. Ten wiekowy fotograf za swoje najważniejszą misję uważa tworzenie reportaży z opuszczonej strefy wokół elektrowni atomowej w Fukushimie. Kato jest tym dla awarii w Japonii, kim Igor Kostin jest dla Czarnobyla. Jeżeli na hasło "Fukushima" stają komuś przed oczami obrazy opuszczonych i zdewastowanych drobnych, japońskich nadbrzeżnych domków, istnieje duże prawdopodobieństwo, że wizja ta jest owocem wcześniejszego oglądania ujęć autorstwa właśnie Isseiego Kato. Dokumentuje głównie wydarzenia ze świata Nipponu, ale przypadło mu również w udziale uwiecznianie np. brazylijskiej letniej olimpiady. Nadal czynny zawodowo.

Hearth-kun został w 2009 roku sparowany z samiczką Kokoro-chan, również posiadającą sercowy wzorek na swej sierści. Potomstwo nie odziedziczyło jednak po rodzicach wyjątkowej cechy. W przeciwieństwie do młodszego rodzeństwa Hearth-kuna, nazwanego Love-kun, które to również wykazuje estetyczną mutację genetyczną. Wszystkie z wymienionych zwierząt pozostało przy pierwotnym właścicielu.

-------
* [Więcej zdjęć Hearth-kuna autorstwa Isseiego Kato](https://www.reuters.com/news/picture/japan-smitten-by-puppy-love-idUSSP5208920070716/1130866)
* [Zdjęcioblog Isseiego Kato na Reutersie](https://widerimage.reuters.com/photographer/issei-kato)
* [Facebook Isseiego Kato](https://web.facebook.com/issei.kato.1?_rdr)
