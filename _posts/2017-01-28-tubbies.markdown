---
layout: post
title:  "2017-01-28"
---

![](/assets/2017-01-28.jpg)

Granica między parodią a reinterpretacją bywa czasami bardzo cienka, jednak zazwyczaj interesuje jedynie krytyków, a sami twórcy i odtwórcy kompletnie się nią nie przejmują. Można się zastanawiać, kto był na tyle śmiały i pomysłowy, by ustawić czterech gości w stroju Teletubisiów w kompozycji Beatlesów z Abbey Road. Historia kryjąca się za tym zdjęciem okazuje się być zaskakująco pragmatyczna.

Fotografia została wykonana w 2007 roku na Time Square w Nowym Jorku. Jest to jedno z wielu zdjęć związanych z... trasą objazdową ekipy Teletubbies po Stanach Zjednoczonych (proszę nie zapominać, że to brytyjska produkcja telewizyjna). Objazdówka została zorganizowana z wielką pompą z okazji 10-lecia tegoż serialu dla dzieci. Oprócz reżyserów, scenarzystów i producentów do USA zawitały także 4 osoby w strojach ulubieńców młodocianych, którzy przy okazji pałętali się po centrum Nowego Jorku, pozując z fanami (albo i bez nich). Cztery osoby, przejście dla pieszych, czujny fotograf... coś się komuś skojarzyło i proszę bardzo, zdjęcie gotowe.

Przyjazdowi ekipy towarzyszył amerykański fotoreporter AFP Timothy Clary. Ten doświadczony reporter jest związany z francuską agencją od 1990 roku. Od początku swojej kariery w 1980 odpowiedzialny jest za dokumentowanie wydarzeń z amerykańskich okręgów metropolitalnych, głównie Waszyngtonu i Nowego Jorku. Do jego najsłynniejszych ujęć należy nominowane do World Press Photo ujęcie uścisku dłoni między Ronaldem Reganem i Michałem Gorbaczowem po podpisaniu deklaracji o redukcji arsenału jądrowego.

Tim Clary jest nadal aktywny zawodowo, ostatnio publikuje fotografie związane z częstymi w USA protestami i manifestacjami. Teletubisie, jeden z elementów popkultury pierwszego dziesięciolecia XXI w., pod koniec 2015 roku zostały reaktywowane, nie cieszą się jednak taką popularnością jak przeszło 10 lat temu.

-------
* [Więcej ujęć z wizyty Teletubisiów w Nowym Jorku na GettyImages](https://www.gettyimages.com/search/more-like-this/73728488?begindate=2007-03-22&enddate=2007-03-27&excludenudity=false&family=editorial&page=1&recency=daterange&sort=best)
* [Instagram Tima Clary'ego](https://www.instagram.com/timothyclary/)
* [Strona Timothy'ego Clary'ego w serwisie LinkedIn](https://www.linkedin.com/in/timothy-clary-a53028116)
