---
layout: post
title:  "2016-12-10"
---

![](/assets/2016-12-10.jpg)

Pamiętacie swoją pierwszą stronę internetową, którą odwiedzaliście regularnie? Ja pamiętam. Był to portal, takie ubogie w funkcje forum, na którym ludzie dzielili się znalezionymi oraz stworzonymi przez siebie zagadkami logicznymi i złudzeniami optycznymi. Po latach nie udało mi się odnaleźć tej strony, pewno już dawno temu spadła z serwerów, ale materiały na niej się znajdujące rozpierzchły się po sieci i są łatwe do znalezienia do dzisiaj.

Iluzje zawsze będą popularne. Mogą się zmienić style, formy, gusta, ale wizualne paradoksy niezmiennie będą fascynować i przykuwać uwagę, czy to będą rysunki Mauritiusa Eschera, czy fotografie czerpiące z dobrodziejstw perspektywy.

Przykładem takiego zdjęcia jest to pokazane poniżej. Ukazuje ono ptaka, znanego ornitologii jako sieweczka blada. Jak przystało na przedstawiciela swojego gatunku, posiada dwie nogi, tak samo jak każde z wtulonym w nią piskląt. Ja wiem, że na fotografii można naliczyć 9 nóg, ale dla dobra śledztwa załóżmy, że jedna z kończyn została zasłonięta przez inną. Młode sieweczki, chociaż bardzo samodzielne w kwestii zdobywania żywności, po wykluciu nadal mają problemy z utrzymaniem ciepłoty ciała, toteż muszą liczyć na pomoc właściwie opierzonej rodzicielki. W Polsce raczej nie spotkamy takiego widoku, gdyż sieweczki blade są domatorami. Nie migrują, występują jedynie w USA i Kanadzie na brzegach Wielkich Jezior.

Stamtąd właśnie pochodzi to zdjęcie. Zostało wykonane w 2009 roku na Plum Island w Massachusetts. Z tegoż stanu pochodzi również autor fotografii -- Michael Milicia. Ukończył on studia informatyczne i przez 27 lat pracował dla takich firm jak IBM czy Hewlett-Packard. W 2005 roku postanowił zmienić branżę i zostać profesjonalnym fotografem dzikiej natury. Specjalizuje się w wykonywaniu ujęć ptaków z regionu Nowej Anglii. W swoich pracach nie tylko uwiecznia ulotne przedstawienia natury, ale także stara się nadać im artystyczny charakter. Jest laureatem licznych nagród, głównie krajowych, jego wystawy ograniczają się przede wszystkim do rodzinnego stanu, jednak jego prace zostały opublikowane w takich czasopismach jak National Geographic, London Daily i Boston Globe. NG w 2012 roku zakwalifikował niżej pokazane zdjęcie do kolekcji "Vision of Earth", czyli comiesięcznego zestawienia najciekawszych fotografii z całego świata.

Przywołane w poście zdjęcie nie jest oryginalnym ujęciem wykonanym przez Michaela. W sieci bardziej popularna jest właśnie ta wykadrowana wersja, gdzie centralnym i jedynym elementem jest matka z młodymi. Pierwotnie zawierało więcej wolnej przestrzeni i nieco inne barwienie.

Michal Milicia prowadzi również cieszące się popularnością wykłady i szkolenia z uwieczniania dzikiej przyrody. Ciągle jest aktywny zawodowo, a jego imponująca kolekcja zdjęć ptaków stale się powiększa. Pokazana niżej fotografia jest do kupienia na jego stronie w wersji papierowej. Kosztuje 90 $.

-------
* [Portfolio Michaela Milicii](http://mike_milicia.500px.com/portfolio)
* [Strona Michal Milicii (w tym inne ujęcia tejże rodziny sieweczek)](http://www.michaelmiliciaphotography.com/index.php)
* [Facebook Michaela Milicii](https://web.facebook.com/miliciaphoto)