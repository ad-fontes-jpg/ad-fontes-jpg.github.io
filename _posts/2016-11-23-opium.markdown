---
layout: post
title:  "2016-11-23"
---

![](/assets/2016-11-23.jpg)

Pamiętacie czasy, kiedy ani media społecznościowe, ani imageboardy nie były w powszechnym użytku, a najbardziej zaawansowanym komunikatorem było Gadu-Gadu? Niby nie było lajków i szerów, a różne grafiki rozchodziły się w sieci niegorzej niż dzisiaj. Na forach zawsze znajdował się dział "Hydepark", nierzadko ze specjalnie wydzielonym tematem "Śmieszne", a w nim całe stosy ilustracji, które rozprzestrzeniały się jak dzisiejsze "memy". Grafiki takie wędrowały pakietami, a liczba mirrorów danego zdjęcia szła w setki, czasem w tysiące. Fotografia szczerzącej się, starszej Azjatki o charakterystycznym uzębieniu z dymiącą fajką należała do takich właśnie popularnych zabawnych grafik. Chociaż historia za nią kryjąca się zbytnio zabawna nie jest.

Nie znamy ani imienia, ani nazwiska bohaterki omawianej fotografii. W przeciwieństwie do autora zdjęcia, którym jest David Longstreath. Ten amerykański fotoreporter od lat specjalizuje się w dokumentowaniu rzeczywistości Azji południowo-wschodniej, był swego czasu nawet szefem działu Associated Press, odpowiedzialnego za ten rejon świata. Zaczynał jako fotograf marynarki amerykańskiej, po studiach rozpoczął pracę jako fotoreporter w stanowych gazetach w Oklahomie. Dzięki swoim pracom krajowym zyskał uznanie i nawiązał współpracę z AP. Dokumentował zagraniczne zamieszki, wojny, katastrofy naturalne, wydarzenia polityczne i sportowe. Zwieńczeniem jego kariery było uhonorowanie Nagrodą Pulitzera (w grupie) w 1992 roku. Przez 13 lat pełnił swoją służbę w Tajlandii. Obecnie na emeryturze, chociaż nadal publikuje w Internecie zdjęcia i filmy z życia codziennego indochińskiego społeczeństwa.

Przedstawione niżej zdjęcie zostało wykonane w 2006 roku. Zawartość fajki to najprawdopodobniej opium, dość popularne w tych terenach -- gęsta dżungla, niestabilność regionu i skorumpowani wojskowi sprzyjali i sprzyjają masowej uprawie nielegalnych, acz wielce dochodowych roślin. Kobieta jest przedstawicielką grupy etnicznej Karenów. Ten liczący 9 mln ludzi naród zamieszkuje przede wszystkim południowe tereny Birmy (niby powinno się stosować nazwę "Mjanma") przy granicy z Tajlandią. Językowo i etnicznie Karenowie są spokrewnieni z dominującymi w kraju Birmańczykami, jednakże w przeciwieństwie do stanowiących większość w państwie buddystów, wyznają głównie chrześcijaństwo i animizm.

Fotografię wykonano 31 stycznia w obozie New Manerplaw. Data i nazwa nie są przypadkowe i ściśle wiążą się z historią zdjęcia. Karenowie bowiem są z Birmańczykami w konflikcie od 67 lat. Lud ten zdołali wytworzyć własne poczucie tożsamości narodowej, jednak nigdy nie uzyskał niepodległości. Po II wojnie światowej i wycofaniu się władz kolonialnych Karenowie wypowiedzieli posłuszeństwo rządowi w Naypyidaw i zorganizowali niestłumioną do dziś rebelię. Przedstawiona na zdjęciu kobieta świętuje właśnie 57. rocznicę wybuchu powstania. Manerplaw był stolicą Karenów, opuszczoną w wyniki interwencji wojsk mjanmarskich. Nowy Manerplaw to obóz uciekinierów, którzy nie stracili nadziei na niepodległość. Konflikt birmańsko-kareński stanowi jeden z najdłuższych konfliktów zbrojnych w historii. W 2012 weszło w życie zawieszenie broni, które obowiązuje do dziś, jednak dalszy los wspólnej egzystencji obu narodów pozostaje niepewny.

-------
* [Facebook Davida Longstreatha](http://web.facebook.com/dlongstreath)
* [Więcej zdjęć Davida Longstreatha](http://davidlongstreath.photoshelter.com/)
* [Twitter Davida Longstreatha](http://twitter.com/dlongstreath)