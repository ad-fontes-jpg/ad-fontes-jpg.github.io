---
layout: post
title:  "2016-12-15"
---

![](/assets/2016-12-15.jpg)

Zazwyczaj obok fotografii dziwnych przechodzi się bez głębszego zastanowienia nad ich historią. Ot, kolejny śmieszny element naszej rzeczywistości, całkowicie wyrwany z kontekstu, z anonimowymi ludźmi, stworzony przez anonimowego człowieka. Są jednak takie zdjęcia, które zaczynają tworzyć swoją własną rzeczywistość, odmienną od pierwotnej.

Przykładem jest chociażby to przedstawione poniżej. Jakiś mecz, jakieś rozgrywki, jacyś piłkarze w pozycjach, w których nigdy nie powinni się znaleźć. Ale chwila, przecież jeden z nich odziany jest w biało-czerwony strój. A kto gra w takich barwach? No, oczywiście, że Polacy! I w taki oto sposób, przeszło dziesięć lat temu, w sieci poszła fama o polskim futboliście, który robi rzeczy, jakich regulamin gry nie przewiduje. Mit padł na podatny grunt, żarty z polskich piłkarzy były wtedy na internetowym porządku dziennym, a marna jakość rozpowszechnianej wersji zdjęcia dawała błogie poczucie nieweryfikalności. Do czasu, aż ktoś połączy fakty i sprawdzi, że żaden z polskich reprezentantów z dwójką na plecach nie miał nazwiska zaczynającego się na literę "B".

Fotografia została wykonana w Japonii, dokładniej w Osace na stadionie Nagai, w trakcie Mundialu 2002. Tak, to zdjęcie powstało 14 lat temu i nadal może poszczycić się ok. 700 mirrorami w sieci. I chociaż widzimy na nim rozgrywki reprezentacji narodowych, to nie znajdziemy tam Polaków, lecz... Tunezyjczyków. Grających przeciw gospodarzom.

14 czerwca 2002 roku. Trwa 45 mecz Mistrzostw Świata w Piłce Nożnej mężczyzn, faza grupowa. Środkowy pomocnik reprezentacji Japonii Shinji Ono w polu karnym z wyskoku kieruje nadlatującą piłkę w stronę bramki. Ofiarnie zablokować się go stara Khaled Badra, tunezyjski pomocnik. Czego nie ma w timingu, to ma w nogach. Nie daje rady zablokować strzału, jednak pęd jego ciała i stojący w nieodpowiednim miejscu Ono sprawiają, że dochodzi do kolizji. Tysiące oczów na stadionie, miliony przed telewizorami i kilku fotografów, w tym Pedro Ugarte -- autor tego zdjęcia -- są świadkami dość niecodziennego faulu. Do kontuzji na szczęście nie doszło. Bramka nie padła. Cały mecz wygrała Japonia 2:0.

Pedro Ugarte nie ma monopolu na uwiecznienie omawianej chwili, ale jako jedyny zdołał uchwycić w kadrze także zaskoczonego, czy wręcz przerażonego bramkarza Tunezji, Aliego Bouminijela. Może dlatego to właśnie to ujęcie zdobyło największą popularność. Wykonał je podczas pełnienia swojego zawodu jako delegat AFP (Agence France Presse) na Azję Wschodnią.

Pedro urodził się w Chile, zaczynał jako fotograf dla krajowej La Epoca, później dołączył do AFP. Po początkowej działalności w Ameryce Południowej i epizodzie w Afryce, przeniósł się na Daleki Wschód. Stamtąd właśnie pochodzi jego najpopularniejsza seria fotoreporterska, dokumentująca setne obchody urodzin Kim Ir Sena w Korei Północnej. Jest także autorem innego popularnego zdjęcia futbolowego, przedstawiającego argentyńskiego piłkarza podciągającego kuse nogawki od spodenek w rozpaczliwej pozie. Od 2011 roku jest dyrektorem AFP rejonu Azja-Pacyfik, mieszkając w Hongkongu.

A jak się dziś wiedzie bohaterom zdjęcia? Shinji Ono, wówczas gwiazda Feyenoordu, istna japońska ikona futbolu, mając 37 lat nadal gra w Consadole Sapporo. Khaled Badra grał w tym czasie w Genewie, zdobywał później tytuły w lidze afrykańskiej, by w 2007 roku przejść na emeryturę. W tym samym roku z piłką skończył Ali Bouminijel, który rok wcześniej w wieku 40 lat został najstarszym piłkarzem Mundialu 2006 w Niemczech.

-------
* [Zdjęcie "sekunda przed" omawianego ujęcia, również autorstwa Pedro Ugarte](http://u.afp.com/4iGg)
* [Ta sama scena z innej perspektywy, zdjęcie autorstwa Gabriela Bouysa](http://u.afp.com/4iNo)
* [Portfolio Pedro Ugarte](http://portfolios.afp.com/photographer/pedro-ugarte.html)
* [Facebook Pedro Ugarte](https://twitter.com/ugartep)
