---
layout: post
title:  "2017-01-09"
---

![](/assets/2017-01-09.jpg)

Zdjęcie pozowane czy reporterskie? Pytanie nie takie błahe, wielu znamienitych fotoreporterów spotkało się ze srogą krytyką ze strony środowiska, kiedy okazało się, że wpływali na sytuację uwiecznioną na swoich ujęciach w sposób niezgodny z etyką zawodową. Bo właśnie największym sukcesem cieszą się te zdjęcia reporterskie, które wyglądają jak reżyserowane.

Autor tego zdjęcia dopuszczalnej granicy nie przekroczył. Chociaż starsza pani ma doskonałą świadomość bycia fotografowaną, zachowuje się naturalnie, robiłaby to, co widać, także bez czujnego nadzoru obiektywu. I nie, wcale nie chodzi o fanaberię czytania rozkładu jazdy z nogą ponad głową, jak głosiła stara, internetowa legenda. Bo tu nie autobusy chodzi.

Przedstawiona na zdjęciu kobieta to Foofie Harlan. Na fotografii wykonanej w lipcu 1990 roku, w jej rodzinnym Sun City w Arizonie, ma 76 lat. Rozpowszechniana w Internecie wersja była wykadrowana idealnie na rozkład jazdy, jednak stojący przy drodze słup ma w tej całej sytuacji bardzo pragmatyczne zastosowanie -- jest po prostu podpórką do ćwiczeń dla Foofie. Ta emerytowana pracownica pocztowa słynie bowiem właśnie ze zdrowego i aktywnego trybu życia. Sesja zdjęciowa obejmowała kilka ujęć z jednego z regularnych joggingów Foofie Harlan po mieście, w trakcie którego prezentowała fotoreporterowi swoje wdzięki i gimnastyczne wyczyny. Fotografia o podobnej kompozycji, jednak z Foofie patrzącej się z uśmiechem w stronę autora zdjęcia, znalazła się na jednym z włoskich plakatów motywacyjnych.

Foofie Harlan, jak pokazują rejestry, jest etatową panią od newsów sezonu ogórkowego. Wiadomości i galerie o doskonale rozciągniętej, tętniącej życiem i młodej duchem staruszce pojawiają się pod koniec lat 70., występują w latach 80., by kilka razy pojawić się w latach 90. Kilka lat po tym zdjęciu wykonane zostało kolejne, przedstawiającą Foofie Harlan jako cheerleaderka w towarzystwie swoich rówieśniczek z drużyny.

Co się stało z Foofie? Nie wiadomo. Chociaż imię miała osobliwe, a nazwisko niepospolite, o tyle nie możemy mieć pewności, że wspomniana w archiwach z 1996 roku pewnej amerykańskiej parafii intencja za pokój duszy osoby o takich danych osobowych to modlitwa za właśnie bohaterkę omawianego zdjęcia. (Tak, takie rzeczy też można znaleźć w Internecie).

A kto jest autorem zdjęcia? To urodzony w 1948 roku francuski fotograf Frank Fourier. Można wymieniać wiele jego nagród, ale wystarczy wspomnieć, że w 1985 roku wygrał nagrodę World Press Photo za zdjęcie dziewczynki przytopionej lawiną błotną w Kolumbii (słynne zdjęcie Omayry Sánchez). I doczekał się artykułu na anglojęzycznej Wikipedii. Dokumentował także ludobójstwa w Rwandzie i akcje ratownicze po ataku na WTC 11 września. Jest dziś mentorem elitarnej agencji Contact Press Images, w której działa od 1977 roku.

-------
* [Strona Franka Fouriera w Contact Press Images](http://www.contactpressimages.com/photographers/fournier/fournier_bio.html)
