---
layout: post
title:  "2017-01-30"
---

![](/assets/2017-01-30.jpg)

Większość grafik krążących po Internecie, który znamy, to dzieła z kręgu kultury anglosaskiej. Wysoko plasują się również materiały z krajów latynoskich oraz rosyjskojęzycznych, Finowie i Azjaci również starają się dostarczać kontent, ale to już zupełnie inne kategorie... W każdym razie, nawet w Polsce posługujemy się materiałami, które w większości nie zostały wytworzone przez naszą kulturę internetową (tworzenie się polskiego slangu internetowego to też ciekawy proceder, ale może innym razem). Dlatego dziwi i napawa radością, kiedy znajdzie się rozpowszechnione po świecie zdjęcie polskiego autora.

Tak było w przypadku załączonego zdjęcia. Tak, zdjęcia, to żaden fotomontaż, ta starsza pani jest prawdziwa i faktycznie pokazuje gest mano cornuta. I tak, na kubłach narysowane są trzy szóstki. Zdjęcie wykonał w 1996 roku Przemysław Stachyra, pseudonim stes. Przedstawia ono jego babcię na jej podwórku w Krakowie przy Skłodowskiej 6. Stachyra dopiero zaczynał wówczas swoją przygodę z fotografią, a babcia była chętna do pozowania. Swoją drogą, pamiętam, że też u mnie przed domem stały takie kubły...

Co robi obecnie Przemysław Stachyra, trudno powiedzieć. Zdjęcie zostało załadowane w 2001 roku na serwisie onephoto.net, z 2002 roku pochodzi ostatnie opublikowane przez stesa zdjęcie. Musiał być osobą obytą w środowisku fotografów wczesnego internetu, bowiem serwis One Photo to wytwór Usenetu, konkretnie grupy dyskusyjnej pl.rec.foto. Założona najpierw jako galeria już w 1999 roku, przeobraziła się w pełnoprawny portal w 2000 roku, będąc wówczas jednym z najpopularniejszych portali "społecznościowych" dla polskich fotografów. Czasy świetności minęły po 2008 roku, czyli mniej więcej wtedy, kiedy zaczął się upadek większości stron sieci 1.0 i wczesnej 2.0. Wciąż jednak można na niej znaleźć drobny ruch i nie mówię tu po botach spamujących.

Chociaż fotografia krąży w Internecie już ponad 15 lat, obecnie pozostała jedynie garstka mirrorów. O jej minionej popularności świadczą rejestry w takich sieciach językowych jak internet rumuński, czeski czy hiszpańskojęzyczny.

-------
* [Galeria Przemysława "stesa" Stachyry na OnePhoto.net](http://onephoto.net/?p0=2&p1=1&user=1621&gal=1)
