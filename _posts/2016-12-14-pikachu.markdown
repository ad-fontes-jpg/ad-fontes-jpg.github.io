---
layout: post
title:  "2016-12-14"
---

![](/assets/2016-12-14.jpg)

Jaki element przemysłu medialnego skierowanego do najmłodszych jest tak obecny w świadomości ludzi na całym świecie jak Pokémony? Chyba nawet bajki Disneya nie zapadły w powszechnej pamięci tak, jak dzisiaj już wiekowy produkt Nintendo. Udowodniła to chociażby tegoroczna, krótka acz intensywna, fala popularności PokémonGO!, dzięki której to w końcu można było złapać swojego upragnionego Pikachu. Posiadanie Pikachu w rzeczywistości -- marzenie nie do zrealizowania.

Ale w fotoszopoidach wszystko jest możliwe. Czymże jest Pikachu, jak nie elektrycznym szczurem? Metaforę tę dosłownie postanowił potraktować meksykański artysta o nicku ezkapealterno, działający na portalu -- a jakże -- Worth1000.

Miało być więcej Worth1000, będzie więcej Worth1000 (obietnica złożona przy okazji omawiania grafiki z żółwiem). Nieodłącznym elementem wspomnianego serwisu, który spadkobierca strony stara się (nieudolnie) kontynuować, były zawody tematyczne. Administrator, moderator czy inny doświadczony użytkownik zarzucał chwytliwy temat, a użytkownicy mieli z góry określony czas na opublikowanie grafiki, najczęściej fotomontażu lub ilustracji 3D, rzadziej zdjęcia bądź rysunku, który by temu wątkowi głównemu odpowiadał. Następnie miało miejsce głosowanie społeczności, a zwycięzca zyskiwał wieczną sławę i niekiedy nagrodę pieniężną. Niektóre konkursy okazywały się na tyle trafną inicjatywą, że powstawały kolejne ich edycje, czasem na przestrzeni nawet kilkudziesięciu lat, jak np. serie Bad animals albo Invisible world.

Przywołana niżej grafika to zwycięzca plebiscytu Reality cartoons z 2006 roku. W zawodach tych uczestnicy starają się jak najwierniej za pomocą przerobionych zdjęć przedstawić powszechnie znane elementy rysowanego półświatka. Niezwykle popularnymi propozycjami były naturalistyczne portretu postaci z The Simpsons. Konkurs ten doczekał się kilku późniejszych edycji, a w każdej z nich można znaleźć, czasem nawet kilka, prób przedstawienia Pikachu właśnie. Ale ta, stworzona przez ezkapealterno nie ma sobie równych.

Autor zadbał o każdy szczegół. Sam wykonał zdjęcie swojego pupilka, odpowiednio zabarwił futro, zadbał o kształt ogona i perfekcyjnie wymodelował uszy. "You gotta love those ears 😉" -- napisał w opisie grafiki. Ezkapealterno przestał udzielać się na portalu w 2012 roku, na próżno szukać go aktywnego w Internecie. Zapewne pracuje jako grafik komputerowy w jednej z meksykańskich, a może amerykańskich firm. Na szczęści na Design Crowd zachowało się archiwum z jego pracami: starannie preparowanymi fotomontażami i estetycznymi zdjęciami detali -- ponad 80 dzieł. A grafika "kolejnego elektrycznego szczura w domu" (też z oryginalnego opisu pod montażem) będzie krążyć bezpańsko po sieci i przeżyje zapewnie stworzonko, które stało się modelem dla urealnionego Pikachu.

-------
* [Archiwum prac z Worth1000 autorstwa ezkapealterno](https://www.designcrowd.com/designer/245164/ezkapealterno)
