---
layout: post
title:  "2017-01-04"
---

![](/assets/2017-01-04-1.jpg)
![](/assets/2017-01-04-2.jpg)
![](/assets/2017-01-04-3.jpg)

Internet to galeria twórców jednego dzieła. W całym gąszczu portfolia zazwyczaj zdarza się jeden rodzynek, który rozsławia nazwisko bądź pseudonim artysty w sieci. Czasami zdarzają się tacy fanatycy, którzy za nic mają sławę (i pieniądze z reklam), a po krótkotrwałej pospolitej fascynacji ich twórczością, kontynuują swoje projekty, nie zważając na publiczność. Tacy wówczas znowu w końcu odnoszą powszechnie uznany sukces, ale okupiony wieloma dziełami, których oglądnąć nie chce nawet internauta z kulawą nogą. A już w ogóle wybrykami statystyki są osoby, których każde dzieło objawia się złotym kontentem.

Przedstawione niżej fotomontaże to dzieła Erika Johanssona. To subiektywny wybór trzech grafik tego autora rozpowszechnianych różnymi kanałami (kolejno od lewej: fora ogólnego zastosowania, pakiety zbiorcze rozpowszechniane mailowo, portal profilowany). Początek jego popularności sięga 2008 roku. Krążących bezpańsko po sieci jest znacznie więcej, a wszystkie z nich cieszą się uznaniem zarówno środowiska artystycznego jak i zwykłych użytkowników.

Erik Johansson jest Szwedem, z tego też kraju pochodzi mnóstwo ujęć widniejących na jego przerobionych zdjęciach. Od małego łączył pasję artystyczną, najpierw do rysunku, później do fotografii, z zacięciem do komputerów. Jeżeli dodać do tego wrodzoną introwersję i wychowywanie się wśród etosu skandynawskiej wsi, profil psychologiczny artysty mamy gotowy. Aż do ukończenia studiów (nauki komputerowe), fotografia i montaż, który traktował jako "rysowanie zdjęć", były dla niego tylko hobby. Początkowe oferty od lokalnych, szwedzkich agencji reklamowych pozwoliły mu rozwinąć skrzydła i dojść tam, gdzie jest dzisiaj. Erik Johansson mieszka w Pradze, w 2016 wystawiał swoje prace w Sydney, a na swoim koncie ma takich klientów jak Microsoft, Google, Adobe, National Geographic czy Volvo. 

Bardziej fotograf czy montażysta? I w jednym, i w drugim jest perfekcyjny. Zdjęcie jest w jego dziełach nie tylko tłem -- nie korzysta ze stocków, a każdy wklejony do głównej fotografii detal, pochodzi z osobno wykonanego przez Erika ujęcia. Tajniki powstawania jego montaży (w szczególności mistrzowskiej sztuki łączenia warstw w Photoshopie) można podpatrzeć w tworzonych przez Johanssona filmikach typu "behind the scenes". Za swoje inspiracje wskazuje m.in. Salvadora Dalego i M.C. Eschera (niektóre montaże wprost nawiązują do iluzji autorstwa tego holenderskiego rysownika), a także polskiego malarza Jacka Yerkę. Pomimo wybicia się ponad poziom większości domorosłych fotomontażystów, nadal przedstawia swoje prace w takich amatorskich portalach jak DeviantART, jest także aktywnym członkiem tychże społeczności. 

Erik Johansson nadal publikuje. Tworzy zarówno swoje osobiste projekty, jak i zlecenia. Ostatnio został nawet bohaterem filmu z serii Human Made Stories, ukazujących twórczość osób, które inspirują innych. Drukiem ukazała się także jego pierwsza książka "Imagine".

-------

* [Strona Erika Johanssona](http://www.erikjohanssonphoto.com/)
* [Facebook Erika Johanssona](https://web.facebook.com/erikjohanssonphoto?_rdr)
