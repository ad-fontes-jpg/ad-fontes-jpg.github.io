---
layout: post
title:  "2017-02-21"
---

![](/assets/2017-02-21.jpg)

Internet kocha patyczaki. Motyw humanoidalnej postaci składającej się z kresek, o kulistej głowie zdobył sławę głównie na polu twórczości opartej na Flashu, wystarczy chociażby wspomnieć gry "Fleeing the..." z Henrym Stickmanem w roli głównej, kultową animację "Animation vs Animator" czy newgroundsową serię "Madness". Jeżeli chodzi o grafiki, to niewiele dzieł wykorzystujących stickmany zdobyło większą popularność, głównie ze względu na lichą jakość wykonania. Przedstawiony niżej rysunek jest jednak chlubnym wyjątkiem.

Odziany w zbroję stickman, siedząc przed komputerem, przedstawia kogoś, kogo pewne środowiska internetowe zwą "whiteknight", co w środowisku polskojęzycznym zwykło się tłumaczyć jako "białorycerz". Osoba taka sabotuje wcześniej ukuty przez daną społeczność internetową plan (and. "raid", starointernetowopolskie "atake" tudzież "rake atake") poprzez uprzednie ostrzeżenie osoby, która miała paść ofiarą planowanej akcji, ewentualnie demaskując działających trolli. Rajdy przybierają różne formy i dotyczą różnych celów, ale popularnym motywem jest rozpowszechnianie prywatnych czy nawet intymnych informacji i materiałów kobiet, które w jakiś sposób popadły w niełaskę danej społeczności internetowej. Białorycerze altruistycznie stają w internetowej obronie atakowanych niewiast, mniej lub bardziej skutecznie niwecząc plany spiskowców. Z tej racji, że do społeczności w sieci dostęp jest dość otwarty, jedynym sposobem zwalczania białorycerstwa jest ostracyzm i regularne wyśmiewanie, co od wielu lat praktykowane jest we wszystkich "randomowych", anonimowych społecznościach internetowych.

Chociaż pokazana grafika może przypominać marnie rysowane w Paincie rysunki reakcyjne, które zdobyły sławę po roku 2008, geneza jest znacznie starsza. Owszem, grafika stała się popularna dopiero wraz z falą popularności anglojęzycznych imageboardów, powstała jednak w 2005 roku na forum IGN, a jej autorem jest tajemniczy Nosferatu99x.

Imagine Games Networks to założone w 2002 roku forum o tematyce gier, sieci i podobnych multimediów. Przeszło 15 lat temu fora z obowiązkiem rejestracji konta, oparte o przysłowiowy mechanizm "PHP by Przemo", stanowiły trzon twórczości internetowej. Większość działów IGN było płatnych z wyjątkiem eksperymentalnego "Vestibule". Brak z góry narzuconej tematyki i otwarty dostęp sprawił, że Westybul stał się jednym z najbardziej ruchliwych miejsc w sieci swoich czasów. Wytworzona subkultura była dość wulgarna, dziecinna, nieco hermetyczna, użytkownicy byli kłótliwy, roiło się od spamu i trolli. W takim środowisku tworzył Nosferatu, który w latach 2003-2005 rysował komiksy z patyczakami, czasami dotyczącymi sytuacji z życia IGN Vestible, a czasami o tematyce zrozumiałej także dla osób spoza forum.

Nie wiadomo, kim był Nosferatu99x. Forum IGN też się zmieniło i na próżno dzisiaj szukać Westybulu z dawnych lat, jego funkcję pełnią dzisiaj inne ośrodki subkultur internetowych. Na niezawodnym Photobuckecie można oglądać galerię komiksów i fotomontaży Nosferatu99x, który przestał tworzyć zanim spora część dzisiejszych użytkowników Internetu dowiedziała się, co to w ogóle jest HTTP.

-------
* [Galeria twórczości Nosfertau99x w serwisie Photobucket](http://smg.photobucket.com/user/Nosferatu99x/profile/)
* [Forum IGN (dział Vestibule)](http://www.ign.com/boards/forums/the-vestibule.5296/)
